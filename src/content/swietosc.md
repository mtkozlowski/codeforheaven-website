---
path: "/blog/swietosc"
date: "2019-09-28"
title: "Czym jest chrześcijańska świętość?"
description: "Pamiętam mojego przyjaciela Rexa podczas jednego z naszych wyjazdów misyjnych w Nowej Zelandii, gdy starał się opowiedzieć i zachwycić dzieci z 2 klasy szkoły podstawowej świętością."
slug: "swietosc"
---
Pamiętam mojego przyjaciela Rexa podczas jednego z naszych wyjazdów misyjnych w Nowej Zelandii, gdy starał się opowiedzieć i zachwycić dzieci z 2 klasy szkoły podstawowej świętością. On sam dla siebie bardzo wiele inspiracji czerpał z życia świętych, co w konsekwencji silnie motywowało go, do doskonalenia się w miłości na wszelkie możliwe sposoby.

Tego dnia dzieci usłyszały historię o świętych, których Pan Bóg przyozdobił niezwykłymi darami. Cześć z nich słuchała z szeroko otwartymi ustami, ponieważ opowieści, których właśnie słuchały do tej pory kojarzyły im się z historiami o komiksowych superbohaterach. Wreszcie, kiedy Rex powiedział, że święci potrafili nawet latać, w taki sposób, jak gdyby sam za chwilę miał piać z radości i unieść się w górę, spośród grupy dzieci udało się usłyszeć ciche, ale uświęcone "Wow!"

Niestety, na co dzień rzadko kiedy słyszę takie okrzyki zachwytu. Dużo częściej spotykam się z bardzo pośpiesznym tłumaczeniem świętości osobistej jako moralna doskonałość, jak w przypadku katechez dla dzieci pierwszokomunijnych, których ostatnio byłem przypadkowym świadkiem.

Czy świętość może dzisiaj zachwycić, skoro wydaje się być zbiorem nieosiągalnych celów etycznych? Czy może pociągać dorosłego człowieka, skoro kojarzy się dość infantylnie, z pięknym obrazkiem używanym jednak do podporządkowania dzieci rodzicom i wychowawcom?

Jestem przekonany, że tak, ale aby to udowodnić, powinniśmy zacząć od początku.
##Tylko Bóg jest Święty
Słowo Boże opisuje świętość jako ekskluzywną właściwość Boga. Jest ono synonimem dla zbioru tych wszystkich cech, które czynią go zdolnym stworzyć świat w całej jego okazałości, różnorodności i pięknie. Słowo "święty" podsumowuje wszystkie te słowa, które jesteśmy zdolni z siebie wydobyć w trakcie modlitwy uwielbienia. Dlatego zastępy Aniołów już nie tracą czasu na inne przymiotniki i przed Tronem Najwyższego nieustannie wyśpiewują "Święty, święty, święty...".
###Qadosh, qadosh, qadosh...
Świętość Boga oznacza również, że jest On kimś innym niż człowiek (hebr. "qadosh", oznacza "oddzielony, wyjątkowy") i nie sposób Go do końca poznać, ani opisać posługując się ludzkimi kategoriami. Z tego samego powodu, aby stanąć przed Bogiem w Starym Testamencie należało zadbać o własną rytualną czystość oznaczającą nie tylko moralną doskonałość, ale właśnie to bycie oddzielonym od świata na czas modlitwy i składania ofiar.
W tej praktyce rozpoznajemy znajome nam myślenie, które można streścić krótkimi słowami: "pójdę do Boga, gdy zrobię coś świętego, pobożnego". Innymi słowy, świętość osobista jest tutaj czymś, o co sami powinniśmy się postarać, aby w ten sposób stać się bardziej do niego podobnym i w rezultacie móc wejść w Jego przedsionki. Jest to świętość bardzo krucha, której zagraża wszystko, co nieczyste i skażone grzechem.
###Świętość, która ma moc
Jednak w tym samym Starym Testamencie świętość otrzymuje zupełnie nowe znaczenie. Zarówno w obrazie rozżarzonego węgla w widzeniu proroka Izajasza, jak i płynącej od Świątyni rzeki w wizji proroka Ezechiela otrzymujemy obraz świętości, która ma moc uświęcić oraz odnowić to, czego się dotknie i co przeniknie. Świętości, której nie tylko nie zagraża zetknięcie się z czymkolwiek nieczystym, lecz wręcz przeciwnie - to ona stanowi zagrożenie dla grzechu, zepsucia i śmierci.
Pełnię takiego objawienia świętości otrzymujemy w Jezusie Chrystusie, który zamiast unikać chorych, trędowatych, czy umarłych, dotykał ich, przywracając im zdrowie i życie. Świętość Jezusa rozprzestrzenia się na Jego uczniów, a przez nich dalej na cały świat i stworzenie. Każdego dnia, właśnie ta świętość - przynosząca życie i sprawiająca cuda - zostaje podarowana nowemu człowiekowi przez Chrzest. W ten sposób, każdy z nas staje się Świątynią, w której mieszka Święty Bóg. Z niej - czyli z nas - bije źródło wody żywej, odnawiającej nie tylko nas samych, ale wszystko wokół.
##Świętość Chrześcijanina
Tak oto mając gruntowne podstawy dotyczące źródła świętości, przyjrzyjmy się świętości w kontekście osobistym.
###Udział w świętości Boga
Skoro tylko Bóg jest prawdziwie święty, to w pierwszej kolejności należy powiedzieć o świętości osobistej, jako o udziale w boskiej świętości. Przez chrzest człowiek już staje się świętym, dlatego św. Paweł bardzo często w swoich listach pozdrawia świętych. Nie pozdrawia relikwii, ale ochrzczonych i wierzących w Chrystusa. Ta podarowana człowiekowi bezinteresownie świętość jest jak ziarno, które może wydać owoce pełni życia, o ile zostanie odpowiednio przyjęte i pielęgnowane.
W moim odczuciu warto zachować tę perspektywę pierwszeństwa boskiej świętości w osobistym życiu. Pamiętam, kiedy mój spowiednik pewnego razu powiedział do mnie: "nie staraj się być idealnym i bez grzechu tylko dlatego, by coś osiągnąć lub ponieważ takie są przykazania. Postępuj zgodnie ze swoją tożsamością. Postępuj, jak królewicz, jak dziedzic, jak syn Boga".
###Naśladowanie
Jedną z najszerzej przetłumaczonych książek zaraz po Biblii jest pewna niewielka książeczka o bardzo prostym tytule: "O naśladowaniu Chrystusa" autorstwa niemieckiego zakonnika Tomasza à Kempis. Przez wieki idea naśladowania pociągała rzesze kobiet i mężczyzn do heroicznych działań, a Kościół w wielu z tych osób odkrył wzór do naśladowania i wyniósł na ołtarze. Wśród braci protestantów popularnym stało się pytanie zadawane samemu sobie: “What would Jesus do?” - Co na moim miejscu zrobiłby Jezus?
Nieustanny rozwój cywilizacji, kultury i technologii wymaga, by w każdym pokoleniu przekładu Ewangelii na nowe przestrzenie życia publicznego i prywatnego podejmowali się nowi święci, których pociąga pragnienie “aby we wszystkim był uwielbiony Bóg przez Jezusa Chrystusa!”
###Zjednoczenie z Bogiem
Chodzenie śladami Jezusa, a więc życie w spełniającym się zamiarze Ojca, żeby nas uczynić swymi przybranymi synami prowadzi nieuchronnie do zjednoczenia z Bogiem, do zjednoczenia woli własnej z wolą Stwórcy. Dążenie do takiego stanu obejmuje zarówno wytrwałe ćwiczenie się w podejmowaniu dobrych decyzji jak i przemianę życia.
Przebywanie w Bożej Obecności ma moc przemienić każdego z nas, tak jak to się działo z Mojżeszem, kiedy wchodził do Namiotu Spotkania. Zjednoczenie z Bogiem to tak naprawdę proces, który w ziemskim życiu nigdy nie dojdzie do końca. Każdorazowe pogłębienie tej relacji staje się bazą dla kolejnego etapu zacieśniania więzi z kochającym Ojcem, aby ostatecznie wiecznie przebywać w Jego Obecności.
###Doskonałość chrześcijańska
Święty Piotr powiedział o Jezusie, że ponieważ "Bóg był z Nim, przeszedł On dobrze czyniąc i uzdrawiając wszystkich”. Jezus dzięki swojemu doskonałemu zjednoczeniu z Ojcem nie tylko działał cuda i czynił rzeczy niemożliwe, ale również objawił nam doskonałość nowego, odkupionego w Nim człowieka.
Ponownie widzimy tutaj te dwa wymiary świętości - obdarowania przez Boga i naszej ludzkiej odpowiedzi. Dobrze ujął to św. Paweł w Liście do Kolosan: “Jako więc wybrańcy Boży - święci i umiłowani - obleczcie się w serdeczne miłosierdzie, dobroć, pokorę, cichość, cierpliwość (..) Na to zaś wszystko przyobleczcie miłość, która jest więzią doskonałości.”
###Pełnienie woli Bożej
Mój przyjaciel Fritz w swoich katechezach często powtarzał następujące zdanie: “God’s will! Nothing more, nothing less, nothing else!”, co można przetłumaczyć jako “Ni mniej, ni więcej TYLKO wola Boża!”. Nie da się zapomnieć, z jak wielką pasją i wewnętrznym ogniem wypowiadał te słowa. To właśnie w wewnętrznej motywacji kryje się sedno przeżywania świętości jako pełnienia woli Bożej, a nie - jak mogłoby się wydawać - w samych uczynkach.
Pełniąc wolę Bożą święci sprawiają, że plan zbawienia obejmuje kolejne pokolenia wszystkich narodów aż po krańce ziemi. Jest to marzenie, któremu trudno się oprzeć.
“Bądźcie świętymi, ponieważ Ja jestem święty!” W tym krótkim zdaniu, od którego często zaczyna się wypowiedź o świętości, zbyt często umyka nam Imię Boga, który jest źródłem wszelkiej świętości, a szybko skupiamy się na działaniu, na powinności, na moralności. Wierzę jednak, że głęboka świadomość czym jest świętość i skąd pochodzi nie tylko jest inspirująca, ale również stanowi solidne oparcie do tego, żeby tę świętość realizować w życiu poprzez konkretne działania.